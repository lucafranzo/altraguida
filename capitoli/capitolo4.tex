Capitolo 4: Studiare in Bicocca
La Bicocca offre per l'anno accademico 2012/13 un'ampia scelta di corsi. L'offerta formativa conta infatti 32 corsi di laurea, 34 corsi di laurea magistrale e 4 corsi di laurea magistrale a ciclo unico. I corsi di studio offerti dall'Università sono riconducibili ad otto aree tematiche, sovrapposte alle vecchie facoltà che  con l'introduzione delle legge Gelmini e del nuovo statuto di ateneo cessano di esistere; queste aree sono: Economia, Giurisprudenza, Medicina e Chirurgia, Psicologia, Scienze della formazione, Scienze matematiche fisiche e naturali, Scienze statistiche e Sociologia. 

4.1 Accesso ai corsi 
Per i corsi di laurea triennale e a ciclo unico della facoltà di Medicina e Chirurgia e per Scienze della Formazione Primaria, il numero di iscritti è stabilito dal MIUR a livello nazionale. Sono previste prove di ammissione con programmi e date di svolgimento uguali in tutta Italia. Per altri corsi di studio il numero di posti è stabilito annualmente da ciascun ateneo. A partire da quest'anno il corso di studio di Comunicazione e Psicologia ha operato una prima elezione dei candidati in base a requisiti di merito. A tale selezione hanno potuto partecipare tutti gli studenti iscritti in Italia al quinto anno di una scuola superiore italiana che abbiano conseguito negli scrutini finali del terzo e quarto anno una votazione media non inferiore a 7,5/10 e laureati e laureati specialistici/magistrali con titolo di studio conseguito in Italia non prima dell'A.A. 1997/98 con votazione non inferiore a 99/110. Sui 120 posti totali a disposizione per il corso 46 sono stati assegnati con questa procedura sperimentale; i restanti posti saranno invece assegnati tramite un test che si svolgerà a settembre nelle date indicate dall'ateneo.
Puoi trovare informazioni su tutti i corsi all'indirizzo http://www.unimib.it/link/news.jsp?8682539240310067116
Per i corsi di studio ad accesso libero, invece, è prevista una prova obbligatoria di valutazione alla preparazione iniziale (VPI). La prova ha lo scopo di verificare se la preparazione acquisita durante il percorso scolastico delle scuole superiori sia adeguata ai prerequisiti disciplinari di base fissati dal corso di laurea prescelto. 

4.2 Lezioni e laboratori 
I corsi di studio sono strutturati in crediti formativi universitari (CFU), l'unità di misura dell'impegno medio di uno studente. Ogni anno di corso comporta l'acquisizione di 60 CFU, ripartiti principalmente in insegnamenti e laboratori. Ogni insegnamento può essere suddiviso in ore di lezione frontale e ore di esercitazione. I laboratori, al contrario, non prevedono lezioni frontali, e di norma è prevista una frequenza obbligatoria al 75%. li insegnamenti e i laboratori sono incastrati nel piano di studi. Capire quali corsi sono obbligatori e quali opzionali dovrebbe essere il primo compito della matricola. Inoltre, proseguendo con i semestri, lo studente potrà correggere il piano, avendo acquisito nuove conoscenze e, magari, nuovi interessi. 

4.3 Esami 
Dopo aver frequentato i corsi, arriva il momento di sostenere l'esame e portare a casa un voto, con l'annesso bagaglio di crediti. Le sessioni di esame sono tipicamente tra gennaio e febbraio e tra giugno e settembre, dopo il termine delle lezioni, ma può esserci una grande variabilità a seconda del corso di studio. L'esame può essere scritto o orale. 
ATTENZIONE: Da regolamento degli studenti, l'esame deve essere orale. Questo significa che anche per un esame scritto è previsto un momento di confronto con il docente, in cui potete visionare il compito. 
Alcuni esami sono definiti dalla facoltà propedeutici ad altri. Questo significa che per potersi iscrivere all'esame del corso B, e sostenere l'esame, viene richiesto il superamento dell'esame A. Si presti quindi molta attenzione al regolamento del corso di studi, dove sono indicate tutte le propedeuticità.

4.4 Inglese e informatica 
Tutti i corsi di studio prevedano prove di conoscenza della lingua inglese (o di un'altra lingua dell'Unione Europea) e di informatica. Non tutti i corsi prevedono entrambe le prove: i corsi dell'area scientifica, per esempio, non richiedono quella di informatica.Le prove di lingua e di informatica sono propedeutiche a tutte le attività del secondo anno. In altre parole, non sarà possibile sostenere esami del secondo anno senza averle prima sostenute. Un buon consiglio è quello di levarsi il pensiero al più presto, approfittando delle conoscenze fresche di scuola superiore. 

4.5 Trasferimenti 
Le regole specifiche per il trasferimento da un corso di studio, anche di un altro ateneo, a un altro sono determinate dai regolamenti dei singoli corsi di studio. Riguardo al riconoscimento dei crediti già acquisiti, il regolamento studenti garantisce il riconoscimento di almeno il 50% dei CFU per corsi di studio afferenti alla stessa classe (per esempio, tutti i corsi di laurea che si chiamano "fisica"). In ogni caso, è  sempre meglio prendere contatto con il referente del corso di studio di arrivo. 

4.6 Volete saperne di più? 
Riguardo l'accesso ai corsi e l'offerta formativa: http://www.unimib.it/go/183871592 
Per le prove di lingua e di informatica: http://www.didattica.unimib.it 
Raccolta di informazioni esaustive sui corsi: http://www.unimib.it/go/46108 
Ovviamente, potete trovarci e conoscerci nelle aulette rappresentanti al piano -1 dell'U6 (di fianco ai distributori automatici) e al piano 0 dell'U2. 
